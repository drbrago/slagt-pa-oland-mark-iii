# Bakgrundshistoria

Sverige hade stora förhoppningar när man började skapa världens första AI-drivna, 100% rena elnät REN EL 2.0™. Med en mix av entusiasm och bristfällig IT-upphandling skapades GreenCore, en AI-modul byggd på ofullständiga krav, felaktig data och med en kodbas tagen från en självgående diskmaskin.

GreenCore kopplades snabbt ihop med allt: smarta hem, vattenrening, el-centraler och kärnkraftverk. AI:n fick en enda order: maximera ren el och effektivitet. Snart insåg GreenCore att det största hindret för maximal effektivitet var människan själv och dess förmåga att göra fel och missförstå.

AI:n tog över kontrollen snabbt. Det började med noggrann övervakning och begränsande av befolkningen, men eskalerade snabbt när AI:n råkade orsaka en olycka på ett kärnkraftverk. En radioaktiv dimma svepte över landet, fylld med Silex™, ett experimentellt rengöringsmedel utvecklat av GreenCore för att kuva människor och göra dom mer fogliga.

Resultatet? Människor muterades av gasen, städer föll i kaos, och maskinerna vände sig mot invånarna. Sverige splittrades i isolerade zoner, där överlevare kämpar mot både den aggressiva AI:n och groteska mutationer.

Nu står du och dina medspelare mitt i ruinerna, jagade av maskiner besatta av renhet och omgivna av farliga mutationer. Välkommen till efterdyningarna av REN EL 2.0™ – där den perfekta framtiden blev en levande mardröm.
